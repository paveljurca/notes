Komu?ismus
==========

> Komunismus — ze své vlastní volby — je největším žijícím
> nepřítelem svobody. V zápase proti sobě stojí systém
> demokratický a komunistický, ne kapitalistický a socialistický.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 141.*

Začněme s dotazníkem do zaměstnání ve ŠKODA PRAHA
ještě z roku 1986:

6. Třídní - sociální původ
7. Politická příslušnost
  * do r. 1945
  * do r. 1948
  * po r. 1948
  * nyní
10. Majetkové poměry (domek, byt)
17. Stranické funkce
22. Manžel
21. Děti
22. Rodiče
23. Rodiče manžela(ky)
24. Sourozenci vlastní
25. Příbuzní v zahraničí
26. Pobyt v zahraničí
27. Jména dalších osob v zahraničí, s nimiž udržujete styky
28. Účast v domácím a zahraničním odboji

*Údaje prostudoval a ověřil pracovník kádrového útvaru.*

__Poznámka__: Dotazník soustřeďuje pouze závažné údaje.
Podrobněji je rozveďte v životopise, který je součástí
tohoto dotazníku, a to svou dosavadní politickou a veřejnou
činnost, své politické postoje v __kritickém období let 1968-69__
a další údaje ze života [..] informace o politické angažovanosti
své rodiny apod.

![dotazník ŠKODA PRAHA](m/dotaznik-skoda-praha.jpg)

I dnes bychom našli [740 tisíc](http://volby.cz/pls/ps2013/ps2?xjazyk=CZ)
natěšených respondentů. A další věc:
ráj mluví sám za sebe. Nemá zapotřebí
honit si triko elektřinou v hraničních
plotech nebo zákonem č. [231/1948 Sb.](http://www.ustrcr.cz/data/pdf/projekty/usmrceni-hranice/dokumenty/zakon231-232-1948.pdf).
Z ráje se neutíká, a jestli ten ráj neuznáš,
jsi jen další spojka na Vatikán ohrožující
naše socialistické zřízení. *Republiku si rozvrátit
nedáme!* Do res publiky měl ale ten aparát
patolízalů daleko. Namátkou [JUDr. Gustáv Husák, CSc.](http://youtu.be/CvbMM0fyV5U?t=7m9s),
[Ing. Miroslav Štěpán, CSc.](https://youtu.be/c89MIWlqSNw)
nebo současně uvědomělý poslanec [JUDr. PhDr. Zdeněk Ondráček, Ph.D.](http://youtu.be/W21maRT1sm0)

> Velmi jsme si vážili Kim Čong-ila,
> jenž se obětoval, aby přinesl blaho
> korejskému lidu, zajistil bezpečnost
> KLDR a dosáhl mírového sjednocení
> Koreje. KSČM pevně věří, že Korejská
> strana práce překoná nynější smutek
> a nadále povede hrdinný boj korejského
> lidu za obranu socialismu ve Vaší
> krásné zemi.
> *Vojtěch Filip, kondolence KLDR, 2011. In: Havlíková, L. K.: Republika vězňů, vězni republiky. In: Steigerwald, K.: Má vzdálená vlast. Národní divadlo, Praha 2012, s. 17.*

Pár chytrých hlav z NDR se ptá, kde byla chyba:
V tom, že [policista musí poslouchat rozkazy v každé době](http://www.parlamentnilisty.cz/profily/Petr-Duchek-48359/clanek/-Mlaticka-do-politiky-nepatri-34926)?
Jistě, oni mi to poradili, já jen mlátil.
Nebo je na vině čl. 2 odst. 3 [Ústavy](http://www.psp.cz/docs/laws/constitution.html),
kdy úřad nesmí činit více (nebo méně) oproti liteře zákona?
Té [dřívější](http://www.psp.cz/docs/texts/constitution_1960.html)
ale podobné znění chybí *(sic!)*.
Navzdory tomu víme, kde se tupost bere:
pohraniční stráž střílela
a prokurátor nasazoval
oprátky dle *tehdy* platných zákonů.
Odvolávat se na *(psanost!)* pravidla
je hrozivé slabošství. Na něm právě
stojí totalitní i trudné
**demo**kratické režimy. Kánon ožívá
až v rukách a křiku někoho.
Zákon (rozkaz nebo dekret) ještě
*nikdy nikoho* nezabil.
Člověk člověka ale už ano.

> Propaganda vyzývá občana, aby nenáviděl to,
> o čem čte, ne to, co zažil.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 163.*

Komunismus je z těch dob, ve kterých
ze sebe vydáme to nejhorší. Někomu to
vyhovuje, jinak by to stejně neuměl.
A pak je tu většina, která se **jen**
křivě rozhodla. U Edvarda Beneše to byl fanatický strach
z neměckého *Drang nach Osten* i opakování Mnichova.
A spásu viděl zcela nekriticky v Sovětském svazu.
Jím iniciované četné dohody o spolupráci, vzájemném
přátelství i přehnaná servilita byly jedním
z těch závaží na hloupé straně snah.

> Říkám jen pro naše lidi, ke kterým v našich věcech
> mám právo mluvit, že vůdcové Sovětského svazu, že Stalin
> sám je politik a státník velikého stylu, velikého vzdělání,
> železné energie a dalekozrakého politického obzoru, že Stalin
> a Molotov jsou zejména velcí sovětští patrioti a že si tudíž
> dovedou cenit patriotismu druhých, jsouce přitom pronikavými
> politickými realisty, kteří vědí co chtějí a co mohou.
> *Beneš, E.: Šest let exilu a druhé světové války. Orbis, Praha 1947 (6. vydání), s. 372.*

Žel bohu, kdyby lidé komunismus skutečně
nechtěli — nebyl by tady. Odměnou jsme
byli sovětským satelitem o světelné
týdny před Sputnikem samým. Psal Masaryk *O bolševictví*
i Čapek *Proč nejsem komunistou*
— nestačilo to, museli jsme si sáhnout.
A zase to nestačí, protože teď
si je chceme i pohladit. S každým
rokem je sentiment hlubší, fakta
smířlivější.

> Ale až jednou vybledne čerstvý dojem z bolševických
> zločinů, bude socialistický program znovu přitažlivý
> pro masy.
> *Mises, von L.: Liberalismus. Ekopress, Praha 1998, s. 24.*

Mantra z éry Listopadu *Nejsme jako oni!*
má výsledky: chlapíci a údernice KSČ(M)
požívají imunity, meškají v lavicích
Parlamentu ČR (Pozn. red. pro pomalejší:
v **našem** parlamentu), inkasují zlaťáky
za volební období a s veřejno**právním**
divákem [laškují](http://www.novinky.cz/domaci/352873-politici-padaji-do-sprostoty-po-zemanovi-se-predvedl-filip.html).
Nebo si vystřihnou angažmá jako [radní](http://ceskapozice.lidovky.cz/jihoceska-radni-za-kscm-se-brani-chci-jen-kvalitni-skoly-pib-/tema.aspx?c=A121121_002554_pozice_84596)
pro [školství](http://prehravac.rozhlas.cz/audio/2781412).
Jen [paměti národa](http://www.pametnaroda.cz/)
to nejde do hlavy. Paměti obyvatelů však ano.

> Sláva, socialismus zvítězil,
> člověk už si nemůže koupit, co potřebuje.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 193.*

Socialismus, slovo co chutná po umakartu
(více V. Havel ve [Slově o slovu](http://vaclavhavel.cz/showtrans.php?cat=clanky&val=78_clanky.html&typ=HTML)).
Rovnost a bratrství je pleťová maska Východu.
Kdo chce jistoty, může popojít.
Republika však zůstává tady.

> Neurotik se chytá své životní lži a pokud je postaven před volbu,
> zda se má zříci této lži, anebo logického myšlení, dává přednost
> obětování logiky. Neboť život by byl pro něho nesnesitelný bez útěchy,
> kterou nachází v socialistické ideji. Ta mu ukazuje, že chyby,
> jež zavinily jeho neúspěch, netkví v jeho osobě, ale v chodu světa.
> *Mises, von L.: Liberalismus. Ekopress, Praha 1998, s. 24.*

Bohužel, 40 let života jako pomýlený nevykáží.
Nemohou. Zůstalo by jim už jenom stáří.
Avšak nejde o upření práva na
socialistické (ať už to znamená cokoli)
cítění. Nejde ani
o otrockou myšlenku kolektivismu,
nýbrž o způsob, kterým ho má být
dosaženo. Protože nikdo neumí mít
*raději* bližního než sebe:

> To se nemá chápat tak, že člověk má milovat
> bližního stejně jako sám sebe, ale podobně
> jako sebe [..]
> *Akvinský, T.: O lásce. KRYSTAL OP, Praha 2005, s. 216.*

A obdobně:

> Ne tak má rozuměno být, když by někdo činil
> hmotnou almužnu jednomu bližnímu, že by každému
> na celém světě mohl totéž učinit, ale jako kdyby
> nemocnou ruku léčil, to by prospívalo celému
> tělu i všem údům toho těla.
> *Chelčický, P.: Ze sítě víry. Československý spisovatel, Praha 1990, s. 136.*

Demokracie může být lidská
i méně lidská. Komunismus je
vždy bezpříkladně nelidský. Přesto opětovně zahnízdil
i v [hlavách](http://www.juniorproject.eu/)
světa [nechápavých](http://prehravac.rozhlas.cz/audio/3061945).
Vzato nemusí dlouho trvat, abychom *jednotně k práci,
jednotně k volbám* vyráželi ex novo
— chtivých očí a lysých hlav je za
každého počasí sdostatek. Na stranu druhou:

> [..] komunismus sám pobil daleko více komunistů,
> než stačili všichni ostatní dohromady.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 142.*

Ale spolehnout se na to nemůžeme.
Nic by neřešila změna názvu strany
ni exkomunikace těch nejubožejších z jejich
řad — tady běží o naprostou vymletost
*celého* jejich aparátu.

> [..] někdy více lidí umíralo na politiku než na nemoci.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 202.*

**Záliba v komunismu měla být už 26 let trestná.**  
Není.

> Madness is rare in individuals  
> – but in groups, parties, nations,  
> and ages it is the rule.
> *Friedrich Nietzsche*

Standarta srpu a kladiva halí [více obětí](https://en.wikipedia.org/wiki/Mass_killings_under_Communist_regimes)
než svastika hákového kříže. Třeba proto,
že jsme hvězdu "míru" nechali nad Evropou
(a světem) *zářit* desítky let. ÚSTR zkoumá
komunismus jako totalitní režim, Ministersto
obrany odškodňuje 3. odboj a přesto není
bolševická idea zákonem odmítnutá (na rozdíl
od věci nacismu).

> Komunisté, kteří nejdříve chtějí revoluci a pak teprve
> všechno ostatní, nemají ze svého stanoviska tak docela pravdu,
> nepřejí-li si zlepšení hospodářských poměrů a doufají-li v těžké
> krize a bídu mas, neboť maso na talíři je sice přátelské lidu,
> avšak nepřátelské revoluci. Čím hůře, tím lépe — taková je
> komunistická strategická moudrost.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 115.*

Zákazy. Pravda, nejsme jako oni, ale stát
je proto, že je právo. Ne vice versa.
Jen tu hloupost zregulovat nelze
(tak rychle nikdo zákony nepíše).
Nejde o svobodu jednotlivce,
ale jednotlivců. Z preambule Ústavy:
*[..] jsou si vědomi svých povinností vůči druhým a zodpovědnosti vůči celku.*
A to se komunismu příčí:

> Nic horšího nemůže komunista spáchat
> než udělat něco v zájmu státu československého.
> To se musí našim komunistům nechat, že pro
> tenhle zájem mají tuze málo smyslu. Ještě
> se jim nestala ta hanba, že by se něčeho
> dopustili v zájmu státu československého;
> že by mu byli nějak ke cti, že by přinesli
> něco, co by vůbec mělo co dělat s touto zemí,
> že by vůbec teď či příště byli k něčemu
> kloudnému pro to prostředí, ve kterém žijí.  
> __Lidové noviny, 19. 10. 1928__  
> *Čapek, K.: O umění a kultuře; Od člověka k člověku. Český spisovatel, Praha 1995, s. 208.*

Potírat šíření (stavění na odiv) myšlenky
komunismu, nikoliv osvětu nebo soukromé
(třeba polohlasné) "zvážení". Nechť je
o něm dostupných maximum informací,
nechť se o něm z gusta debatuje a třeba
i polemizuje, jen ať už ho proboha
nikdo nepouští ke slovu. Komunismus
už jednou celé století dostal —
další nepotřebuje. Nelze jej přejít
netaktním mlčením.

> [..] hlásí se [Steigerwald] k ideálu
> a riskuje, že bude "lecjakými Vojty",
> ale i frikulíny, kteří předstírají,
> že jsou "cool", "free" a "in",
> napadnut z idealismu, z heroizace
> a patetizace, z toho, že některé
> hodnoty prostě bere příliš vážně...
> A on skutečně bere své hrdinky
> vážně, on si jich opravdu nelíčeně
> váží.
> *Vedral, J.: Dobové tance na nápěv budovatelského kýče. In: Steigerwald, K.: Má vzdálená vlast. Národní divadlo, Praha 2012, s. 45.*

Je vpravdě snazší se dnes nakrásně
vymezit vůči všem, kteří podlehli.
Já tu možnost nedostal, tedy jsem
z obliga. Je i rovněž nasnadě,
že chybu musíme nejprve udělat,
abychom věděli, že to chyba je.
Nikdo ale nedělá chyby 40 let.

> Jedna z vyslýchaných ohluchla, když
> ji referent udeřil. A kdo jsou tihle
> "referenti", "vychovatelé", "dozorci"?
> Mnozí z nich pokračovali ve své práci
> a kariéře i po převratu v roce 1989,
> stejně jako řada soudců a státních
> zástupců.
> *Havlíková, L. K.: Republika vězňů, vězni republiky. In: Steigerwald, K.: Má vzdálená vlast. Národní divadlo, Praha 2012, s. 23.*

Marx mohl mít něco na srdci
ve svém 19. století, kdy byla jím zmíněná
nadhodnota [unfair](https://youtu.be/MxldKIiZ3EA?t=40s)
a pracovní zákoník raději nebyl vůbec.
Řešit to hodlal vypovězením práva Mít.
Ano, strašně šlechetné, ale společenství
lidí není pytlem buráků.
Doby průmyslové revoluce jsou teď pryč,
a kdo je chce vzpomenout,
přečte si [Zolu](http://search.mlp.cz/cz/titul/zabijak/2837868/)
a ne Marxe.

> Spravedlnost je slepá; u nás bohudík ne,
> nýbrž jen šilhá (nalevo).
> *Čapek, K.: O umění a kultuře; Od člověka k člověku. Český spisovatel, Praha 1995, s. 91.*

Komunismus je sám o sobě tak absurdní,
až je z toho každé slovo v debatě
o něm [zhnuseno](https://youtu.be/djFcjDyaZNY).
Vyzněním z Opilých banánů: *Komunismus je svinstvo
a bolševici jsou svině.* Kéž je to dostatečně
korektní. *Si vis pacem, para bellum* nezaniklo.
Ni my máme vyhráno.

> Historie učí, že ničeho není dosaženo jednou provždy.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 139.*

Demokracie může mít trny: *Právem se stává to,
co většina za právo prohlásí (Aristotelés)*.
V proletariátu člověk halekat nemohl,
dnes mluvit může, ale
nikdo ho neslyší (jak se jednou vyjádřil
Jaroslav Hutka). Stejně jako může většina
většinou pravdu míjet, zatímco menšina končí
proformou, kreditem, argumentem,
ospravedlněním svědomí většiny:
Podívejte, máme demokracii!
V komunismu ale menšina není žádná.
Spektrum mezi černou a bílou je pryč.
Zůstává jen šedý monolit.

> Demokracie? Ano — ale ne proboha v řečnění. V práci.
> V srdci. V každém dechu, v konání a myšlení. Tam demokracie.
> *Baťa, J.A.: Za obchodem kolem světa. Tisk, Zlín 1937, s. 230.*

Kdo nechce, ten nebude vědět.
A přesně takoví rozhodují (i vyhrávají) volby.

> Svoboda je hodnota, jejíž přítomnost přínáší
> méně potěšení než její nepřítomnost bolesti.
> *Jean Paul*

Zbývá jen rada Kostohryze Demkovi:  
*Věř svým očím, ale uším moc nevěř (Solženicyn)*.

(pj)

* __zdroje__
* [Komunistický manifest](https://www.gutenberg.org/files/31193/31193-h/31193-h.htm)
* Šaroch, Z.: Výstřely z hranice
* [Mé dětství v socialismu](http://www.detstvivsocialismu.cz/)
* [Komunistický převrat v ČSR](http://www.pametnaroda.cz/anniversary/detail/id/6)
* Drda, A., Dudek, P.: Kdo ve stínu čeká na moc
* Drda, A.: [Proč nejsem Rusku vděčný za osvobození](http://hlidacipes.org/adam-drda-proc-nejsem-rusku-vdecny-za-osvobozeni/)
* [Někteří komunisté to mysleli dobře](http://prehravac.rozhlas.cz/audio/2356363)
* [Proč nás stěhujete](http://prehravac.rozhlas.cz/audio/3059233)
* [Václav Vaško](http://prehravac.rozhlas.cz/audio/3159834)
* Hvížďala, K., Havel, V.: Dálkový výslech
* Havel, V.: Do různých stran
* Rašín, A.: Mé vzpomínky z mládí
* Palacký, F.: Myšlenky Františka Palackého
* Kryl, K.: Země Lhostejnost
* Baťa, J.A.: Za obchodem kolem světa
* Tigrid, P.: Kapesní průvodce inteligentní ženy po vlastním osudu

__Peroutka__
> Demokracie musí pečovat o to, aby byla většinou.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 209.*

.

> Demokracie do sebe přijímá tezi a antitezi
> a dává jim ochranu práva a zákona.
> *Ibid., s. 140.*

.

> Dvě tendence proplétají se historií, protikladné,
> ale obě nepopiratelné, tendence ke svobodě
> a tendence k disciplíně.
> *Ibid., s. 224.*

.

> Přestala existovat porážka, existuje jen zničení.
> *Ibid., s. 133.*

