Mluvit
======

> Všichni mluvili o tý operaci naprosto ležérně.
> Je to procházka parkem. Nikoho jsem se na nic
> neptal, ale stejně mi to říkali.
> *Bukowski, Ch.: Kapitán odešel na oběd a námořníci převzali velení. Pragma, Praha 2001, s. 99.*

Každý je zhruba kompetentní ke všemu, ke zmatku,
neschopnosti i k mluvení. A jak s ním začne,
začne i přehánět.

> Mlčením žádný se nikdy nezavedl;
> mluvením přemnozí vždycky zavozují.
> *Komenský, J.A.: Informatorium školy mateřské. Academia, Praha 2007, s. 75.*

Potkávat se, a mluvit. Znovu se potkat, a znovu
mluvit. A zase o ničem. Většina interakce k ničemu
nespěje. Nic neřeší. Protože nikdo o ničem nic
pořádně neví. A když ví, neví to zase ten druhý.

> There was a Princess Somebody of Denmark
> sitting at a table.. She turned to me and
> said, "Oh! You're one of the Nobel-Prize-winners.
> In what field did you do your work?"  
> "In physics," I said.  
> "Oh. Well, nobody knows anything about that,
> so I guess we can't talk about it."  
> "On the contrary," I answered. "It's because
> somebody knows something about it that we can't
> talk about physics. It's the things that nobody
> knows anything about that we can discuss. We can
> talk about the weather; we can talk about social
> problems; we can talk about psychology; we can
> talk about international finance — gold transfers
> we can't talk about, because those are understood
> — so it's the subject that nobody knows anything
> about that we can all talk about!"
> *Feynman, R.P.: Surely You're Joking, Mr. Feynman!. Vintage, London 1992, s. 310.*

Ticho se nesnese. Sám člověk se nesnese. Proto
televize, rádio, týdeník nebo sekačka na trávu.
Stát vedle sebe, nic neříkat, jen se navzájem
uctít přítomností. Prostě držet hubu.

> Nikdy mě nenapadá nic tak zvláštního.
> Proto mlčím.
> *Camus, A.: Cizinec. Garamond, Praha 2005 (5. vyd.), s. 61.*

Ani ostatní nic nenapadá, jen o tom musí mluvit.

> Je stará dobrá pravda, že si člověk nevidí do huby.
> Kdyby si tam viděl, především by méně mluvil, nebo
> aspoň by sám méně věřil tomu, co mluví. Neboť vidět
> znamená rozeznávat.
> *Čapek, K.: O umění a kultuře; Od člověka k člověku. Český spisovatel, Praha 1995, s. 154.*

I mluvit mnohdy znamená říkat víc než je pravda.

> Lhát neznamená jen říkat to, co není pravda.
> Znamená to hlavně říkat víc než to, co je ve
> skutečnosti pravda [..]
> *Camus, A.: Cizinec. Garamond, Praha 2005 (5. vyd.), s. 107.*

Spousta, spousta zvuku.. a ani jedno
zjištění k užitku.

> Člověk tím víc poznává, a mlčí-li, dráždí tím
> druhé tak, že tito povědí i takové věci, které
> by jinak nepověděli, jen proto, aby "působili",
> aby dělali dojem.
> *Drtikol, F.: Deníky a dopisy věnované Elišce Janské. Svět, Praha 2001, s. 96.*

Nevíme mluvit, nevíme užívat slov.
Každá věta je rozpačitost. Místo ve dvou větách
se to řekne v pětadvaceti.
Z toho pro jistotu ve čtyřech kopiích.
Asi na důkaz kritického myšlení.

> Jsou lidé, kteří musí mluvit.. Stane-li se mi,
> že se sejdu s takovou kreaturou.. štvu ho, tak
> aby stále povídal, až nakonec sám pozná, že je
> blbec.
> *Drtikol, F.: Deníky a dopisy věnované Elišce Janské. Svět, Praha 2001, s. 118.*

Je mnoho věcí, o kterých je zapotřebí psát,
ale je už méně těch, o kterých lze mluvit.

> ..jestli se mnou můžou udělat interview.
> Podobný žádosti dostávám dvakrát tejdně.
> Ale není o čem mluvit. Můžu psát o spoustě
> věcí, ale nevím, o čem mluvit.
> *Bukowski, Ch.: Kapitán odešel na oběd a námořníci převzali velení. Pragma, Praha 2001, s. 34.*

Většina pocitů, zpráv, hlášení i polopravd
jen plýtvá vzduchem.
Hádka, při které nikdo nemluví?
O co by byla kratší.

> Zřídkakdy mluvil, nebyl-li tázán, a i tehdy
> hovořil vždy jen rozvážně a hlasem odpovídajícím
> předmětu, o němž byla řeč.
> *Boccaccio, G.: Život Dantův. In: Alighieri, D.: Peklo. Mladá fronta, Praha 1978, s. 228.*

Lépe je nemluvit, lépe je číst.

> Když to řekl,
> vzal na sebe povinnost dokázati to.
> *Čapek, K.: O umění a kultuře; Od člověka k člověku. Český spisovatel, Praha 1995, s. 9.*

(pj)

