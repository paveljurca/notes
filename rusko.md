Rusko
=====

Ruská [láska](http://www.divadlonavinohradech.com/divadelni-hra/Laska-na-Krymu)
ke Krymu došla svého konce
nebo snad staronového začátku. Tancují tam kozáčka,
zatímco z Ukrajiny udělali si parkety do sálu.
Prý vůle lidu, ale kterého? Sounáležitost
je hanebné slovo. Vavřínové věnce teď sklízí
právo na sebeurčení, ačkoli na pomnících této
myšlenky jich leží už mnoho. Občané chtějí
za lepším, těžko jim bránit. A Putin,
hotový dobrák, ví kde zatlačit a za co zatahat.

Sovětský svaz, to byly jistoty, které se s perestrojkou
změnily v efemérní. Odeznělo již budovatelské
*každému podle jeho potřeb*. To pochopitelně nemyslící
a apatickou většinu bolí. Ostatně právě tato většina
určuje vždy a všude směřování světa — tím komu zatleská.
Putin tu slabost poddaných zná a posiluje ji kde může.
Právě proto vede svou zemi vzad.

> Vaši přátelé už vás nemají rádi. Nutili jste je
> k vlastním rozhodnutím. Se mnou to mají snazší,
> dělají co říkám.
> *Calvera, Sedm statečných, 1960.*

Celý svět je opřen o lichou naději, že i dítě
snad ví, jak se má chovat. Zábrany však z hlav
mizí rychle, obzvláště pak z těch ruských.
Patočka mluvil o zákonitostech vnitřních (filosofie)
a vnějších (právo). Rusku se žel nedostává obého.
Dříve by byla válka, dnes jsme humánější a máme sankce.
Zcela bez okolků: díky za ně!

A proč ta ruská rozpínavost? Snad proto, že velikost
vlasti je pro ně jedno-duše vším a každý metr hranice
navíc je radostí. Slunce tam prakticky nezapadá, ale
proč ještě pár států nepřidat? Věčná škoda,
že Rus už drahné věky znamená okupant.
O to větší škoda, že jim nejsme s to
jejich radost odepřít.

Vzdálenosti jsou jim však Damoklovým mečem.
Jakákoli názorová shoda utopí se v neprostupných
dálavách. A nádavkem je ta samá dálava oblíbeným
kolbištěm bláznů, jež tak zkoušejí vlastní variace
režimu *pevné ruky*.

> Alexandr Jakoblev ve své knize Rusko plné
> křížů jmenuje tři určující zdroje ruské historie:
> příklon k východnímu křesťanství, významně jinému,
> temnějšímu, než je jeho západní větev, několikasetletý
> mongolský vliv, který otupil úctu k lidskému životu,
> a zatřetí věky chybějící soukromý majetek. Z toho
> plyne samoděržavný kult a opovržení lidmi.
> *Kučera, V.: Velké Rusko. MFDNES, 4. března 2014, A10.*

Být a Mít — práva, která v Rusku dlouho nikomu
nepřišla na mysl. Bez nich ale není pohybu vpřed.
Carové, inspektoři, gubernátoři ani
sověti člověka nepotřebovali. Prý co s ním.
Však Míťa v Bratrech Karamazových měl řešení:
*Široký, příliš široký je člověk. Zúžil bych jej!*
Nehledě, že snahou vždy bylo věci vrátit,
zpomalit, žít v minulosti, smutně vzpomínat,
s každým novým rokem dalších pět ztratit.

Rozkazů, příkazů, nařízení, obušků, politické
policie, kádrováků, gulagů, komsomolců,
aparátčíků, kolchozníků, prokurátorů a politruků
bylo mnoho. A kolektivizace spolu s honem na kulaky
pomohla, aby nikdo neměl nic, aby nikdo nebyl nic.
Až tehdy rovnost. A někdy dle nálady:
*Čtyři nohy dobré, dvě nohy lepší!*

Rusové trpěli pod spoustou (ne)možných vlivů, mongolů,
tatarů, tmářství, bolševismu. Tápání se stalo
naturelem. Snad proto ta vlast namnoze bývá přenašečem
ba původcem hrozeb. Století minulá, i ta dnešní, jsou
očividná. Zvrácené nápady a podivní lidé tam asi vždy
snáze udělají kariéru.

> Nechte Rusy být, nechte je dělat ve vlastní zemi,
> co chtějí, ale nenechte je vyjít z jejich státních
> hranic, aby zničili evropskou civilizaci.
> *Mises, von L.: Liberalismus. Ekopress, Praha 1998, s. 122.*

Navzdory, nebo právě proto, bída drtila prostou většinu
tak, že mnohdy jali se do lesů okusovat kůru ze stromů.
Ustáli Velkou vlasteneckou válku, ubránili Leningrad.
Pro co ale? Ubránili jen svůj nerozum. A co dělat,
když je historie národa vystavěna na neštěstí?
Těžko to připustit, těžko to schovat.
Dilema, které načas odvrátí jen jedno: další
nepřátelství. Výsledkem budiž opět jen opuštění a izolace.
Nemají kamarády a to jistě bolí. Spojence raději hledají
v Íránu, Číně, Kubě, Sýrii nebo u Kimů namísto
v Evropě, kam pro sichr čas od času pošlou tanky.

> U ruských revolucionářů ochota zabíjet souvisí velmi
> zřejmě s ochotou umírat. Je to táž nálada v Rusku,
> v zabíjení jako v umírání..
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 117.*

Proč atomovými hlavicemi vyzbrojili Čínu i Indii?
Tedy zbraní, která už není záležitostí
nějaké země, nýbrž konkrétní Země? V situaci kdy
voják Rudé armády není povinován zabít, ale být zabit?
Proč je národní ctižádostí trpět? Ne, rozum nad tím nezůstává
stát, protože v tom žádný není.

> Už Puškin píše, že jsou Rusové, jimž vlastní
> život za půl kopejky a cizí už docela zadarmo.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 116.*

Matička Rus ukázala se být synonymem armády, arzenálu
zbraní, bezhlavé poslušnosti a strachu. A protože
bránit není co, tahle armáda může jen útočit.
Škoda těch srdečných lidí, kteří tam někde,
a v určitém počtu, stále jsou. Škoda, že s tím
nic nedělají. Více Solženicynů, Zubovů, Bukovských,
Gorbaněvských, Čechovů, Lermontovů a jiných a dalších!
Možno ale přiznat vlastní zoufalost, když už o ní všichni vědí?
Maxim Gorkij jednou napsal: *Rus je od přirozenosti náchylný ke krutosti*.
Doufejme, že ta slova jsou už *jen* křivdou, jíž se teď hloupě dopouštíme.

Počátek 20. století byl k Rusku nevlídný, k Evropě nezasloužený.
Tehdy totiž rozvědčíci, horující za zájmy svých států, pomohli bolševikům
umést cestu k destabilizaci. A geopolitika, ve které si nikdo nepřeje
silné Rusko, konec konců trvá do dnešních dob. Otázkou však zůstává,
zdali je horší silné nebo zmatené Rusko, případně,
a to je vůbec nejhorší, obojí naráz.

Avšak zbytečná polarizace a striktní papouškování oficiální linie
směrem k "ruskému světadílu" jen zatvrzuje obě strany. Proč vůbec pronášet slova,
od kterých změnu nečekáme, nechceme. Možná pár let mlčet a počkat
na další generaci nezatíženou tunelovým viděním.
To by platilo pro *východní* i *západní* kliku.
Ony ale trvají na vlastním epilogu. Chtějí ho hned.
Bohužel fatální svévolí diplomacie je
přehnaná korektnost: sice mluvíte,
ale neřeknete nic. Pokud by se pro jednou
dostala k jádru věci, mnoho smutných chvil
historie tu s námi nemuselo být
(kupříkladu svržení [atomové bomby](http://www.ceskatelevize.cz/porady/10488437622-americke-stoleti-ocima-olivera-stonea/213382555990003-atomova-bomba/)).

Tedy, když i diplomacie (nikterak neočekávaně)
*selhala*, není už žádných cest z problémů.
Je jedno, co člověk udělá. Vždy to totiž udělá špatně.

Dobrat se dnes pravdy o stavu světa je vinou
masívní dezinformace a bezostyšného lhaní
nemožné — pokud nechcete prochodit boty.
Stačí si jen vzpomenout na tajnosti,
jež se děly kolem dohody ACTA.
Za svízelí v porozumění mezi národy stojí
věc jediná: lidská imbecilita. A proti té
se těžko demonstruje — máme ji všichni.

> Konečně každý hřích koná se vůlí a má hnízdo
> ve vůli.. Lidé nejtěžší pokušení mívají v myšlení.
> Protož to mají pomněti, že kterakkoli zlé myšlení
> padne na mysl člověku, nepřivolí-li, ale brání se
> jemu statečně, tehdy jemu neškodí.
> *Hus, J.: Dcerka. Kalich, Praha 1995, s. 31.*

Možná je Rusko jen takové, jaké ho chceme mít.
Havel v americkém kongresu 21. února 1990 řekl:
*Nejvíc nám pomůžete, když pomůžete Sovětskému svazu.*
Vyšumělo už 25 let, leč mnoho se nezměnilo:
postranních úmyslů mají Rusové (žel i Západ)
ještě stále hodně. A netřeba snad připomínat,
že na bratrskou výpomoc v šedesátém osmém
*nikagda nězabudněm*.

(pj)

* __zdroje__
* [Vítr se vrací](http://prehravac.rozhlas.cz/audio/2876556)
* [Srpen 1968 - příběh ruského vojáka](http://prehravac.rozhlas.cz/audio/433702)
* [Rok 68: Naděje](http://www.ceskatelevize.cz/porady/10192661914-rok-68/20756226860-nadeje/)
* [Ruský příběh pravdy a lži](http://www.ceskatelevize.cz/porady/1142743803-reporteri-ct/214452801240019/video/327399)
* [Děti ze stanice Leningradská](http://youtu.be/0JW6Qslwd3w)
* [Ukrajina #1](http://www.radio1.cz/archiv-poradu/stahnout/36545-hudba-porady-2014-zatisi-2014-01-29-jero-phdr-michael-romancov-ukrajina-mp3),
[Ukrajina #2](http://video.aktualne.cz/dvtv/putin-je-mekkej-mel-bych-mu-radit-rika-sef-pratel-ruska/r~e1b4f00087a611e498be002590604f2e/)
* Masaryk, T.G.: O bolševismu
* Remarque, E.M.: Miluj bližního svého
* Jaspers, K.: Otázka viny
* Peroutka, F.: Jací jsme
* Solženicyn, A.: Rakovina
* Zima, J.: Zima v Rusku
* Zubov, A.: Dějiny Ruska 20. století
* Dostojevskij, Gogol, Tolstoj, Puškin, apod.

__+__
> My tři králi, my jdeme k vám,  
> štěstí, zdraví neseme vám.
>
> Ohlašujeme kometu,  
> poselství ruských sovětů.
>
> Ve vašem státě otrockém  
> vám zazpíváme o Trockém.  
>
> Po vašem, bratři, teroru,  
> já dostanu se nahoru.
>
> Jen, bratři, dál, jen dále vpřed!  
> Reakce přijde naposled.
>
> — A v tom pěkném nadělení  
> končí pestrá kronika.  
> Rozumu v tom světě není.  
> Všechno je jen taktika.
> *Čapek, K.: O Trockém. Nebojsa 2, 9. ledna 1919, s. 19.*

