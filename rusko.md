Rusko
=====

Krym a Ruská federace si dupnou
kozáčka zas a jen spolu. Touha
[97% tamějších občanů](http://www.ceskatelevize.cz/ct24/svet/266546-krym-vyhlasil-samostatnost-bylo-ale-referendum-v-poradku/)
nedává pochyb.
Co naplat, mnoho ukrajinského v nich
beztak netřímá. Sounáležitost
asi žádná, zatímco právo na sebeurčení opět bezmezné.
Všichni dnes chtějí za lepším. A Putin,
[hotový dobrák](http://youtu.be/sUNslUmQNiw),
ví kde zatlačit a za co zatahat.

Celý svět je opřen o lichou naději, že každý
snad ví, jak se má chovat. Zábrany však z hlav
mizí rychle, obzvláště pak z těch ruských.
Patočka mluvil o zákonitostech vnitřních (filosofie)
a vnějších (právo). Rusku se žel nedostává obého.
Dříve by byla válka, dnes jsme humánější a máme sankce.
Zcela upřímně: díky za ně!

A proč ta ruská rozpínavost? Snad proto, že velikost
vlasti je pro ně jedno-duše vším a každý metr hranice
navíc je radostí. Jen my nejsme s to jim tu radost odepřít.

> Alexandr Jakoblev ve své knize Rusko plné
> křížů jmenuje tři určující zdroje ruské historie:
> příklon k východnímu křesťanství, významně jinému,
> temnějšímu, než je jeho západní větev, několikasetletý
> mongolský vliv, který otupil úctu k lidskému životu,
> a zatřetí věky chybějící soukromý majetek. Z toho
> plyne samoděržavný kult a opovržení lidmi.
> *Kučera, V.: Velké Rusko. MFDNES, 4-3-2014, A10.*

Věčná škoda, že Rus znamená okupant.
O to větší škoda, že jsme k tomu lhostejní.

Být a Mít — práva, která v Rusku dlouho nikomu
nepřišla na mysl. Bez nich ale vaše země není v pokroku,
nýbrž couvá. Carové, inspektoři, gubernátoři ani
sověti člověka nepotřebovali. Prý co s ním.
Však Míťa v Bratrech Karamazových měl řešení:
*Široký, příliš široký je člověk. Zúžil bych jej!*

Sovětský svaz, to byly jistoty, které se s demokracií
mění, z ruského pohledu, v efemérní. Část rozhodnutí
a tudíž i důsledků si, občane, poneseš sám. To pochopitelně
nemyslící a apatickou většinu bolí. Ostatně právě tato většina
určuje vždy a všude směřování světa — tím pro koho zabučí. Putin
tu slabost poddaných zná a posiluje ji kde může.

[![Vladimir Putin](http://pbs.twimg.com/media/B2QPJNaCQAALuRl.jpg)](http://twitter.com/thekarami/status/532567338781270017)

Ovšem pokud se zrovna nesnaží někoho zahřát.
Jako děda Mráz vypadá, řekněme, přívětivěji.
Mráz z Kremlu ale sahá hluboko do Evropy a nemá v oblibě oblevu.
Snad se tedy Merkelové snaží nasadit *bubeníčka*.
Za dob komunismu běžná vyslýchací metoda.

> Vaši přátelé už vás nemají rádi. Nutili jste je
> k vlastním rozhodnutím. Se mnou to mají snazší,
> dělají co říkám.
> *Calvera, Sedm statečných, 1960.*

Rozkazů, příkazů, nařízení, obušků, politické
policie, kádrováků, gulagů, komsomolců,
aparátčíků, kolchozníků, prokurátorů a politruků
bylo mnoho. A kolektivizace spolu s honem na kulaky
pomohla, aby nikdo neměl nic, aby nikdo nebyl nic.
Až tehdy rovnost. A někdy dle nálady:
*Čtyři nohy dobré, dvě nohy lepší!*

> Úctu a obdiv má v Rusku především bezohledná moc,
> tyranie a síla.
> *Kučera, V.: Velké Rusko. MFDNES, 4-3-2014, A10.*

Co dělat, když je historie národa vystavěna na
neštěstí? Těžko to připustit, těžko to schovat.
Tohle dilema načas odvrátí jen jedno: další
nepřátelství.

Rusové trpěli pod spoustou (ne)možných vlivů, mongolů,
tatarů, tmářství, bolševismu. Tápání se stalo
naturelem. Snad proto ta vlast namnoze bývá přenašečem
ba původcem hrozeb. Století minulá, i ta dnešní, jsou
očividná. Zvrácené nápady a podivní lidé tam asi vždy
snáze udělají kariéru.

Vzdálenosti jsou však Damoklovým mečem Ruska.
Jakákoli názorová shoda se utopí v neprostupných
dálavách země. A jako bonus je ta samá dálava oblíbeným
kolbištěm totalitaristů, aby tak dodali podkladů
svému argumentu *pevné ruky*.

> Už Puškin píše, že jsou Rusové, jimž vlastní
> život za půl kopejky a cizí už docela zadarmo.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 116.*

Atomovými hlavicemi vyzbrojili Čínu i Indii.
Tedy zbraní, která už není záležitostí
nějaké země, nýbrž konkrétní Země. Ti lidé
mají v hlavě zjevně v pořádku jen málo věcí.

Nehledě, že snahou vždy bylo věci vrátit,
zpomalit, žít v minulosti, smutně vzpomínat,
s každým novým rokem dalších pět ztratit.

Voják Rudé armády proto není povinován zabít, ale
být zabit. Národní ctižádostí jest tedy trpět.
A rozum nad tím nezůstává stát, protože v tom
žádný není.

> U ruských revolucionářů ochota zabíjet souvisí velmi
> zřejmě s ochotou umírat. Je to táž nálada v Rusku,
> v zabíjení jako v umírání..
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 117.*

Však Maxim Gorkij píše:
*Rus je od přirozenosti náchylný ke krutosti*.
Doufejme, že ta slova jsou už **jen** křivdou,
jíž se teď hloupě dopouštíme.

Bída v jejich zemi mnohokrát byla taková,
že se mnozí jali do lesů okusovat kůru ze stromů.
Ustáli Velkou vlasteneckou válku, ubránili Leningrad.
Pro co ale? Ubránili jen svůj nerozum.

Škoda těch srdečných lidí, kteří tam někde,
a v určitém počtu, stále jsou. Škoda, že s tím
nic nedělají.

> Nechte Rusy být, nechte je dělat ve vlastní zemi,
> co chtějí, ale nenechte je vyjít z jejich státních
> hranic, aby zničili evropskou civilizaci.
> *Mises, von L.: Liberalismus. Ekopress, Praha 1998, s. 122.*

Ruská federace je opuštěná a v izolaci. Nemá
kamarády a to jistě bolí. Spojence raději hledá
v Íránu, Číně, Kubě, Sýrii nebo u Kimů namísto
v Evropě, kam pro sichr čas od času pošle tanky.

Matička Rus se stala synonymem armády, arzenálu
zbraní, bezhlavé poslušnosti a strachu. A protože
bránit není co, tahle armáda může jen útočit. Jak
přiznat vlastní zoufalost, když už o ní všichni vědí?

Více Solženicynů, Zubovů, Bukovských, Gorbaněvských,
Čechovů, Lermontovů a jiných a dalších!

> Konečně každý hřích koná se vůlí a má hnízdo
> ve vůli.. Lidé nejtěžší pokušení mívají v myšlení.
> Protož to mají pomněti, že kterakkoli zlé myšlení
> padne na mysl člověku, nepřivolí-li, ale brání se
> jemu statečně, tehdy jemu neškodí.
> *Hus, J.: Dcerka. Kalich, Praha 1995, s. 31.*

Je bohužel veřejným tajemstvím, že během revolučních let
v Rusku působili rozvědčíci rozličných zájmů a států
a pomáhali tak zemi paralyzovat. Nikdo si nepřál
silné Rusko. A bolševici sami nevědouce co chtějí
a činní — rozklad země značně urychlili.

Ovšem polarizace a striktní papouškování oficiální linie
jen zatvrzuje obě strany: nikdo tak dobrovolně neopustí svou
svrchovanost. To platí o *západní* i *východní* klice.
Obě trvají na vlastním epilogu. Až k němu dojde,
my už tu doufám nebudeme.

Dobrat se dnes pravdy o stavu světa je vinou
masívní dezinformace a bezostyšného lhaní
nemožné — pokud nechcete prochodit boty.
Stačí si jen vzpomenout na tajnosti,
jež se děly kolem dohody ACTA.

Mimo to fatální svévolí diplomacie je
její přehnaná korektnost: sice mluvíte,
ale neřeknete nic. Pokud by se pro jednou
dostala k jádru věci, mnoho smutných chvil
historie tu s námi nemuselo být
(kupříkladu [svržení atomové bomby](http://www.ceskatelevize.cz/porady/10488437622-americke-stoleti-ocima-olivera-stonea/213382555990003-atomova-bomba/)).

Za svízelí v porozumění mezi národy stojí
věc jediná: lidská imbecilita. A proti té
se těžko demonstruje — máme ji všichni.

Možná je Rusko jen takové, jaké ho chceme mít.
Havel v americkém kongresu 21. února 1990 řekl:
*Nejvíc nám pomůžete, když pomůžete Sovětskému svazu.*

Ano, vyšumělo už 25 let, leč mnoho se nezměnilo:
postranních úmyslů mají Rusové ještě stále hodně.

(pj)

* __zdroje__
* [Vítr se vrací](http://prehravac.rozhlas.cz/audio/2876556)
* [Srpen 1968 - příběh ruského vojáka](http://prehravac.rozhlas.cz/audio/433702)
* [Rok 68: Naděje](http://www.ceskatelevize.cz/porady/10192661914-rok-68/20756226860-nadeje/)
* [Ruský příběh pravdy a lži](http://www.ceskatelevize.cz/porady/1142743803-reporteri-ct/214452801240019/video/327399)
* [Děti ze stanice Leningradská](http://youtu.be/0JW6Qslwd3w)
* [Ukrajina #1](http://www.radio1.cz/archiv-poradu/stahnout/36545-hudba-porady-2014-zatisi-2014-01-29-jero-phdr-michael-romancov-ukrajina-mp3),
[Ukrajina #2](http://video.aktualne.cz/dvtv/putin-je-mekkej-mel-bych-mu-radit-rika-sef-pratel-ruska/r~e1b4f00087a611e498be002590604f2e/)
* Masaryk, T.G.: O bolševismu
* Remarque, E.M.: Miluj bližního svého
* Jaspers, K.: Otázka viny
* Peroutka, F.: Jací jsme
* Solženicyn, A.: Rakovina
* Zima, J.: Zima v Rusku
* Zubov, A.: Dějiny Ruska 20. století
* Dostojevskij, Gogol, Tolstoj, Puškin, apod.

__bonus__
> My tři králi, my jdeme k vám,  
> štěstí, zdraví neseme vám.
>
> Ohlašujeme kometu,  
> poselství ruských sovětů.
>
> Ve vašem státě otrockém  
> vám zazpíváme o Trockém.  
>
> Po vašem, bratři, teroru,  
> já dostanu se nahoru.
>
> Jen, bratři, dál, jen dále vpřed!  
> Reakce přijde naposled.
>
> — A v tom pěkném nadělení  
> končí pestrá kronika.  
> Rozumu v tom světě není.  
> Všechno je jen taktika.
> *Čapek, K.: O Trockém. Nebojsa 2, 9-1-1919, s. 19.*

