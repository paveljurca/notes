Rusko
=====

Ruská [láska](http://www.divadlonavinohradech.com/divadelni-hra/Laska-na-Krymu)
ke Krymu došla svého konce
nebo snad staronového začátku.
Prý vůle lidu, ale kterého? Sounáležitost
jeví se hanebně. Vavřínové věnce teď sklízí
právo na sebeurčení, ačkoli na pomnících této
myšlenky leží už věnce smuteční. Občané chtějí
za lepším, těžko jim bránit. Melodramata, jež
Putina [baví](http://youtu.be/sUNslUmQNiw).

Perestrojka směnila *jistoty* ve volnější
a svobodnější imperativ konzumní osnovy:
Žij krásně, máš-li na to. Odeznělo "mírotvorné"
*každému dle jeho potřeb*.
A ublížený dav udává cestu — tím komu tleská.
Putin tu slabost poddaných zná a posiluje ji kde může
(ruský oxymóron už ze starých dob).

> Vaši přátelé už vás nemají rádi. Nutili jste je
> k vlastním rozhodnutím. Se mnou to mají snazší,
> dělají co říkám.
> *Calvera, Sedm statečných, 1960.*

Byrokraté opírají se o lichou naději, že Obyvatel
snad ví, jak se má chovat. **Neví to**, nikde se to neučí. 
Zábrany z hlav mizí rychle, obzvláště pak z těch ruských.
Patočka zmínil zákonitosti vnitřní (filosofie)
a vnější (právo). Rusům se nedostává obého.
Dříve by byla válka, dnes jsme humánější: máme sankce.

Rozpínavost, asi jedno-duchá věc:
každý hraniční patník k dobru dá zapomenout
vlastním těžkostem.
Snad povolaní šikovatelé panslavismu.
Věčná škoda, že Rus už drahné věky znamená okupant.
O to větší škoda, že jim nejsme s to
jejich radost odepřít.
A ta vzývaná dálava? Jen kolbiště bláznů, jež tak
zkoušejí vlastní variace režimu *pevné ruky*.

> Alexandr Jakoblev ve své knize Rusko plné
> křížů jmenuje tři určující zdroje ruské historie:
> příklon k východnímu křesťanství, významně jinému,
> temnějšímu, než je jeho západní větev, několikasetletý
> mongolský vliv, který otupil úctu k lidskému životu,
> a zatřetí věky chybějící soukromý majetek. Z toho
> plyne samoděržavný kult a opovržení lidmi.
> *Kučera, V.: Velké Rusko. MFDNES, 4. března 2014, A10.*

Být a Mít — práva, kterým se nechce.
*Zpátečnictví* je bez nich snazší
(asi tautologie: k čemu se vracet,
byvše stále na začátku?).
Minulost? Bylo tam teplo a jistoty (sic!).
Obyčejně se lépe vzpomíná než se žije.
Míťa v Bratrech Karamazových měl řešení:
*Široký, příliš široký je člověk. Zúžil bych jej!*
Drnkot na "kolegialitu" davu jen
pojistil, aby každého bylo méně než nic.
Až tehdy rovnost. A někdy dle nálady:
*Čtyři nohy dobré, dvě nohy lepší!*

Trpěli však své pod botou mongolů,
tatarů, tmářství, sněním Nejvyššího sovětu. Tápání se stalo
naturelem. Snad proto ta *vlast* namnoze bývá
přenašečem ba původcem hrozeb. Století minulá,
i ta dnešní, jsou očividná. Zvrácené nápady
a podivní lidé tam asi vždy snáze udělají kariéru.

> Nechte Rusy být, nechte je dělat ve vlastní zemi,
> co chtějí, ale nenechte je vyjít z jejich státních
> hranic, aby zničili evropskou civilizaci.
> *Mises, von L.: Liberalismus. Ekopress, Praha 1998, s. 122.*

Prosté a poddajné *dělnictvo* je tak tichým strůjcem
režimu. Jejich apatie je neukojitelná. Ani okusování kůry
ze stromů (v hladových časech) nebylo důvodem k otázkám.
Navykli si přežít, nikolivěk žít.
Ustáli Velkou vlasteneckou válku, ubránili Leningrad.
Pro co ale? Ubránili jen svůj nerozum. A co dělat,
když je historie národa vystavěna na neštěstí?
Těžko to připustit, těžko to schovat.
Dilema, které načas odvrátí jen jedno: další
nepřátelství. Výslednicí toho všeho jen zapomění a izolace.
Nemají kamarády a to jistě bolí. Spojence poptávají
v Íránu, Číně, Kubě, Sýrii nebo u Kimů namísto
v Evropě, kam pro sichr **čas od času** pošlou tanky.

> U ruských revolucionářů ochota zabíjet souvisí velmi
> zřejmě s ochotou umírat. Je to táž nálada v Rusku,
> v zabíjení jako v umírání..
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 117.*

Atomovými hlavicemi vystrojili Čínu i Indii.
Proč? Asi prostoduchost. Nukleární třaskavina
už není záležitostí nějaké země, nýbrž
konkrétní Země. Nedivme se tak, že voják Rudé
armády není povinován zabít, ale být zabit.
Národní ctižádostí je trpět. A rádi by o tom
přesvědčili i své (dnes občasně bývalé) ideo-bratříčky.
Ne, rozum nad tím nezůstává
stát, protože v tom žádný není.. přesto naše vrátka
stále nedovírají.

> Už Puškin píše, že jsou Rusové, jimž vlastní
> život za půl kopejky a cizí už docela zadarmo.
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 116.*

Matička Rus navykla už synonymu armády,
arzenálu zbraní, bigotnosti a strachu. A protože
bránit není co, tahle armáda může jen útočit.
Škoda těch srdečných lidí, kteří — tam někde —
stále jsou. Škoda, že s tím nic nedělají.
Více Solženicynů, Zubovů, Bukovských,
Gorbaněvských, Čechovů, Lermontovů a jiných a dalších.
Zoufalost ale politruci nikdy nepřipustí.
My už na ni však přišli, a to jim teď brání.
Maxim Gorkij jednou napsal:
*Rus je od přirozenosti náchylný ke krutosti*.

Počátek 20. století byl k Rusku nevlídný,
k Evropě nezasloužený. Tehdy totiž rozvědčíci,
horující za zájmy svých potentátů, podali nemytou ruku
bolševikům na cestě k destabilizaci. Naneštěstí
rozumější menševici byli toho času jen uťáplou
kulisou. A geopolitika, ve které si nikdo nepřeje
silné Rusko, trvá právem do dnešních dob. Otázkou
však zůstává, zdali je horší silné nebo zmatené
Rusko, případně (a to je vůbec nejhorší) obojí naráz.

Avšak zbytečná polarizace a striktní papouškování
omleté linie směrem k "ruskému světadílu" jen
zatvrzuje obě strany. Proč vůbec pronášet slova,
od kterých změnu nečekáme, nechceme.
To by platilo pro *východní* i *západní* kliku.
Ony ale trvají na vlastním epilogu.
Chtějí ho hned.
Bohužel fatální svévolí diplomacie je
její přehnaná korektnost: sice mluvíte,
ale neřeknete nic. Pokud by se pro jednou
dostala k jádru věci, mnoho smutných chvil
historie tu s námi nemuselo být
(kupříkladu svržení [atomové bomby](http://www.ceskatelevize.cz/porady/10488437622-americke-stoleti-ocima-olivera-stonea/213382555990003-atomova-bomba/)).

Tedy, když i diplomacie
(nikterak neočekávaně)
*selhala*, horší už jistě nemá být co.
Je jedno, co člověk udělá.
Vždy to totiž udělá špatně.

Přitom není tak daleko k rokům
dětským,
ve kterých s vámi tito dnešní 
lešenáři aparátů
ujídali krupicovou kaši
i měli stejné bačkůrky.
Jsou to "Oni", "stát", "svět", atd. apod.
Jsme to my sami.

Dobrat se dnes pravdy o stavu světa je vinou
masívní dezinformace a bezostyšného lhaní
nemožné — pokud nechcete prochodit boty.
Stačí si jen vzpomenout na tajnosti,
jež se děly kolem dohody [ACTA](http://www.vlada.cz/cz/media-centrum/aktualne/vlada-pozastavuje-ratifikaci-dohody-acta-92694/).
Za svízelí v porozumění mezi národy stojí
věc jediná: lidská imbecilita. A proti té se
těžko pořádá *exodus nebo exitus*
— jedeme v ní všichni. 

> Konečně každý hřích koná se vůlí a má hnízdo
> ve vůli [..] Lidé nejtěžší pokušení mívají v myšlení.
> Protož to mají pomněti, že kterakkoli zlé myšlení
> padne na mysl člověku, nepřivolí-li, ale brání se
> jemu statečně, tehdy jemu neškodí.
> *Hus, J.: Dcerka. Kalich, Praha 1995, s. 31.*

Možná je Rusko jen takové, jaké ho chceme mít.
Havel v americkém Kongresu 21. února 1990 řekl:
*Nejvíc nám pomůžete, když pomůžete Sovětskému svazu.*
Vyšumělo už 25 let, leč mnoho se nezměnilo:
postranních úmyslů mají Rusové (žel i Západ)
ještě stále hodně. A netřeba snad připomínat,
že na bratrskou výpomoc v šedesátém osmém
*nikagda nězabudněm*.

(pj)

* __zdroje__
* [Rusové proti Rusům](http://www.rozhlas.cz/zpravy/data/_zprava/rusove-proti-rusum-zeme-v-nevyhlasene-obcanske-valce--1484099)
* [Vítr se vrací](http://prehravac.rozhlas.cz/audio/2876556)
* [rok 1968](http://www.ceskatelevize.cz/porady/10192661914-rok-68/20756226860-nadeje/),
[jaro 1968](http://www.pametnaroda.cz/anniversary/detail/id/7),
[srpen 1968](http://prehravac.rozhlas.cz/audio/433702)
* [Ruský příběh pravdy a lži](http://www.ceskatelevize.cz/porady/1142743803-reporteri-ct/214452801240019/video/327399)
* [Děti ze stanice Leningradská](http://youtu.be/0JW6Qslwd3w)
* [Romancov](http://www.radio1.cz/archiv-poradu/stahnout/36545-hudba-porady-2014-zatisi-2014-01-29-jero-phdr-michael-romancov-ukrajina-mp3),
[Vyvadil](http://video.aktualne.cz/dvtv/putin-je-mekkej-mel-bych-mu-radit-rika-sef-pratel-ruska/r~e1b4f00087a611e498be002590604f2e/)
* [Ukrajina](https://medium.com/@Hromadske/ukraines-decentralization-explained-7b83e1897dfc)
* Gide, A.: [Návrat ze SSSR](http://search.mlp.cz/cz/titul/navrat-ze-sssr-a-poopraveni-navratu-ze-sssr/4125533/)
* Masaryk, T.G.: O bolševismu
* Remarque, E.M.: Miluj bližního svého
* Jaspers, K.: Otázka viny
* Peroutka, F.: Jací jsme
* Solženicyn, A.: Rakovina
* Zima, J.: Zima v Rusku
* Zubov, A.: Dějiny Ruska 20. století
* Dostojevskij, Gogol, Tolstoj, Puškin, apod.

__o Trockém__
> My tři králi, my jdeme k vám,  
> štěstí, zdraví neseme vám.
>
> Ohlašujeme kometu,  
> poselství ruských sovětů.
>
> Ve vašem státě otrockém  
> vám zazpíváme o Trockém.  
> [..]  
> Po vašem, bratři, teroru,  
> já dostanu se nahoru.
>
> Jen, bratři, dál, jen dále vpřed!  
> Reakce přijde naposled.
>
> — A v tom pěkném nadělení  
> končí pestrá kronika.  
> Rozumu v tom světě není.  
> Všechno je jen taktika.
> *Čapek, K.: o Trockém. Nebojsa 2, 9. ledna 1919, s. 19.*

