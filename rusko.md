Rusko
=====
[29-11-14](#)

> My tři králi, my jdeme k vám,  
> štěstí, zdraví neseme vám.
>
> Ohlašujeme kometu,  
> poselství ruských sovětů.
>
> Ve vašem státě otrockém  
> vám zazpíváme o Trockém.  
>
> Po vašem, bratři, teroru,  
> já dostanu se nahoru.
>
> Jen, bratři, dál, jen dále vpřed!  
> Reakce přijde naposled.
>
> — A v tom pěkném nadělení  
> končí pestrá kronika.  
> Rozumu v tom světě není.  
> Všechno je jen taktika.
> *Čapek, K.: O Trockém. Nebojsa 2, 9-1-1919, s. 19.*

Krym a Ruská federace už si dupnou
kozáčka výhradně a jen spolu. Tak rozhodlo 98%
tamějších občanů a ovčanů. Je jasné, že
nehlasovali Ukrajinci, nýbrž Rusové. Sounáležitost
asi žádná, zatímco právo na sebeurčení opět bezmezné.
Všichni dnes chtějí za lepším. A Putin,
hotový dobrák, ví kde zatlačit a za co zatahat.

Jistý Okamura prý zařídí, aby podobná
referenda mohla proběhnout i u nás. Poté
už nebude poslanců 200 ale rovnou 10.500.000.

Celý svět je opřen o lichou naději, že každý
snad ví, jak se má chovat. Problém nastává,
když si někdo *náhodou* na ty zákonitosti
nevzpomene. Dost dobře potom nevíme, co
s ním a co s námi. Dříve by byla válka,
dnes jsme humánější a máme sankce.

Velikost vlasti je pro ně jedno-duše vším
a každý metr hranice navíc je radostí.
A my nejsme s to jim tu radost odepřít.

Věčná škoda, že Rus znamená okupant.
O to větší škoda, že jsme k tomu lhostejní.

> Alexandr Jakoblev ve své knize Rusko plné
> křížů jmenuje tři určující zdroje ruské historie:
> příklon k východnímu křesťanství, významně jinému,
> temnějšímu, než je jeho západní větev, několikasetletý
> mongolský vliv, který otupil úctu k lidskému životu,
> a zatřetí věky chybějící soukromý majetek. Z toho
> plyne samoděržavný kult a opovržení lidmi.
> *Kučera, V.: Velké Rusko. MFDNES, 4-3-2014, A10.*

Být a Mít — práva, která v Rusku dlouho nikoho
nenapadla. Bez nich ale vaše země není v pokroku,
nýbrž couvá. Carové, inspektoři, gubernátoři ani
sověti člověka nepotřebovali. Prý co s ním.
Však Míťa v Bratrech Karamazových měl řešení:
*Široký, příliš široký je člověk. Zúžil bych jej!*
Asi požadavek, po kterém se dodnes stýská.

Gorbačov a jeho perestrojka — nesmysl. Zatímco
Sovětský svaz, to bylo něco a někdo. Putin
zná tyto touhy a utužuje je kde může.

[![Vladimir Putin](http://pbs.twimg.com/media/B2QPJNaCQAALuRl.jpg)](http://twitter.com/thekarami/status/532567338781270017)

Pokud se tedy zrovna nesnaží někoho zahřát.
Jako děda Mráz vypadá přívětivěji; mráz z
Kremlu ale nerad polevuje. Snad se jen Merkelové
snaží nasadit *bubeníčka*. Za dob komunismu
běžná vyslýchací metoda.

Rozkazů, příkazů, nařízení, obušků, politické
policie, kádrováků, gulagů, komsomolců,
aparátčíků a politruků bylo mnoho.
A kolchozy pomohly, aby nikdo neměl nic,
aby nikdo nebyl nic. Až tehdy rovnost. A někdy
dle nálady: *Čtyři nohy dobré, dvě nohy lepší!*

> Úctu a obdiv má v Rusku především bezohledná moc,
> tyranie a síla.
> *Kučera, V.: Velké Rusko. MFDNES, 4-3-2014, A10.*

Co dělat, když je historie národa vystavěna na
neštěstí? Těžko to připustit, těžko to schovat.
Tohle dilema načas odvrátí jen jedno: další
nepřátelství.

Zem je to až příliš velká, jiná. Jen obtížně ji
lze řídit (nebezpečný to argument v rukou totalitaristů).
Trpěla pod spoustou (ne)možných vlivů, mongolů,
tatarů, tmářství, bolševismu. Tápání se stalo
naturelem.

> Už Puškin píše, že jsou Rusové, jimž "vlastní
> život za půl kopejky a cizí už docela zadarmo".
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 116.*

Rusko namnoze bývá přenašečem ba původcem
hrozeb. Století minulá, i ta dnešní, jsou
očividná. Zvrácené nápady a podivní lidé
tam asi vždy snáze udělají kariéru.

Atomovými hlavicemi vyzbrojili Čínu i Indii.
Tedy zbraní, která už není záležitostí jen
nějaké země, nýbrž konkrétní Země. Ti lidé
mají v hlavě v pořádku jen málo věcí.

Kde mohou — uškodí, co mohou — rozvrátí.

> Už nesmíme věřit, že záruky, které jsme si dali, bude
> někdy Rusko schopno plnit, jako jsme je byli odhodláni
> plnit my. Rusko není takovým partnerem. Rusko předvádí,
> že každý výraz dobré vůle Západu považuje za slabost.
> *Dobrovský, L.: Rusko už není náš partner, ale agresor. MFDNES, 14-3-2014, A11.*

Snahou vždy bylo věci vrátit, zpomalit, žít
v minulosti, smutně vzpomínat, s každým novým
rokem dalších pět ztratit.

Voják Rudé armády není povinován zabít, ale
být zabit. Národní ctižádostí jest tedy trpět.
A rozum nad tím nezůstává stát, protože tam
žádný není.

> U ruských revolucionářů ochota zabíjet souvisí velmi
> zřejmě s ochotou umírat. Je to táž nálada v Rusku,
> v zabíjení jako v umírání..
> *Peroutka, F.: Jací jsme; Demokratický manifest. Středočeské nakl. a knih., Praha 1991, s. 117.*

Bída už mnohokrát byla taková, že se mnozí jali
do lesů okusovat kůru ze stromů. Ustáli Velkou
vlasteneckou válku, ubránili Leningrad.
Pro co ale? Ubránili jen svůj nerozum.

Škoda těch srdečných lidí, kteří tam někde,
a v určitém počtu, stále jsou. Škoda, že s tím
nic nedělají.

> Nechte Rusy být, nechte je dělat ve vlastní zemi,
> co chtějí, ale nenechte je vyjít z jejich státních
> hranic, aby zničili evropskou civilizaci.
> *Mises, von L.: Liberalismus. Ekopress, Praha 1998, s. 122.*

Ruská federace je opuštěná a v izolaci. Nemá
kamarády a to jistě bolí. Spojence raději hledá
v Íránu, Číně, Kubě, Sýrii nebo u Kimů namísto
v Evropě, kam pro sichr čas od času pošle tanky.

Je těžké přiznat vlastní zoufalost, když už o ní
všichni vědí.

Matička Rus se stala synonymem armády, arzenálu
zbraní, bezhlavé poslušnosti a strachu. A protože
bránit není co, tahle armáda může jen útočit.

Více Solženicynů, Zubovů, Bukovských, Gorbaněvských,
Čechovů, Lermontovů a jiných a dalších!

Doufejme, že už neplatí, co jednou napsal Maxim
Gorkij: *Rus je od přirozenosti náchylný ke krutosti.*

> Konečně každý hřích koná se vůlí a má hnízdo
> ve vůli.. Lidé nejtěžší pokušení mívají v myšlení.
> Protož to mají pomněti, že kterakkoli zlé myšlení
> padne na mysl člověku, nepřivolí-li, ale brání se
> jemu statečně, tehdy jemu neškodí.
> *Hus, J.: Dcerka. Kalich, Praha 1995, s. 31.*

Je ale veřejným tajemstvím, že během revolučních let
v Rusku působili rozvědčíci rozličných zájmů a států
a pomáhali tak zemi paralyzovat. Nikdo si nepřál
silné Rusko. A bolševici sami nevědouce co chtějí
a činní — rozklad země značně urychlili.

Možná je Rusko jen takové, jaké ho chceme mít.
Postranních úmyslů ale mají ještě stále hodně.

A na **šedesátý osmý**: *nikagda nězabudněm*.

-pj-

* __zdroje__
* [Vítr se vrací](http://prehravac.rozhlas.cz/audio/2876556)
* [Srpen 1968 - příběh ruského vojáka](http://prehravac.rozhlas.cz/audio/433702)
* [Rok 68: Naděje](http://www.ceskatelevize.cz/porady/10192661914-rok-68/20756226860-nadeje/)
* [Ruský příběh pravdy a lži](http://www.ceskatelevize.cz/porady/1142743803-reporteri-ct/214452801240019/video/327399)
* [Ukrajina](http://www.radio1.cz/archiv-poradu/stahnout/36545-hudba-porady-2014-zatisi-2014-01-29-jero-phdr-michael-romancov-ukrajina-mp3)
* Masaryk, T.G.: O bolševismu
* Remarque, E.M.: Miluj bližního svého
* Jaspers, K.: Otázka viny
* Peroutka, F.: Jací jsme
* Solženicyn, A.: Rakovina
* Zima, J.: Zima v Rusku
* Zubov, A.: Dějiny Ruska 20. století
* Dostojevskij, Gogol, Tolstoj, Puškin, apod.

