Úkroky vpřed
============


Smrt
----

celý svět  
se zvrátí  
nějak rychle  
agonií umírá

kůže chladne  
oči cizí  
nikdo v nich  
dnes nebývá

snad duše  
nebo srdce  
letí, od života  
pospíchá

je prázdně  
vědomí brojí  
sklo v lebce  
bližní nedýchá

Bůh

ze žalu  
&nbsp;sebe usvědčí

pomýlená smrt  
jež nebrečí


Zima
----

za nocí mrazy  
vkreslí vrásky do krajiny  
stejnorodé k těm  
jež brázdí tváře stařešiny  
vločky volným pádem  
seskupí se do peřiny  
z bláta strání  
bez poskvrny planiny  
spěšné stopy zvěře  
ani náznak rutiny  
říčnost toků jihne  
v leduplné praskliny  
beránek v jesle dá se  
vzpomněl Adama a Evy jmeniny  
rozpuštěny sbory ptactva  
duší táhnoucí se rytiny  
starosti k přemíře hladu  
zbožným přáním vzdechliny  
ticho v patronátu luny  
daleko do jarní květiny  
vítr na větvoví hraje  
abonenty pusté kopce hlušiny  
a při úpatí meze  
spočinutí rodiny


Neznámá
-------

zpatříš ji  
jste na vzdálenost ruky  
k společnému *my*  
zbývá překonat veletoky  
  
neřekl jsi nic  
chvílí vyklouzla ti

&nbsp;kdo zvojtil osud?
 
to ty, to ty!  
plaché její boky  
těžko mezi soky  
etuda hrst sloky  

*(tři něžné kroky)*

&nbsp;Slečno,

hleďte, naše roky  
protékají (loky)

z letargie rána  
v očích milé dráma  
ústy spěchá zpráva  
*my* dva, dnes — káva?  

ve skráních tluče

&nbsp;mañana

hezký sen

&nbsp;a hezčí fáma


Proč jsme tu
------------

Můžu všechno  
nezmůžu víc  
Nadchnu se  
s nadšením neudělám nic

Jsem zarmoucen  
tápu kudy nahoru  
Někdy také šťasten  
když běžím k po-hovoru

Třeba kdyby.. ba ne  
smysl skončil ve shonu  
Zpravím proto vale  
najdu jinou osnovu

Ideje ztrácívám  
v jednotkách mamonu  
Medúzy nevnímám  
ač plavu bez voru

Přehmaty zdrátuju  
jestli tohle stačí?  
Nevím, křivky maluju  
mám to tak radši

Chvátám do nových dnů  
haním Andromedu  
Dluh vůči snům  
beztak splatit nedovedu

K tomu krok předchozí  
zas úšlapem stranou  
Hvězdy večera spí  
jsou navždy mou vadou

Hrůzné zjištění  
neumím prý žít  
Snad odstup od lidí  
s vlky věnce vít

To vysoko nade krou  
kormorán z pobřeží  
Jen on zná bolest mou  
jen on nehřeší

Z lomozu světa  
v ten čas jsem uniknul  
Zmizela též vlídná věta  
já dospělost zavrhnul

*(zahazuji úlohu)*

Stále mlád (a bez dluhu)  
srdce tajem obzoru  
Nějak se už rozhodnu  
pár knih, trocha rozumu

Mračna mlží zjihle  
a prasopes dí tklivě  
Bytí není hra  
víc nevím, přišla tma

Ležíc ve vlastním hrobě  
tehdy napovím sám sobě  
Tak vzpomeň si Lou  
proč jsme tu!


Rozprava
--------

Déle setrvám,  
více to jsem.  
Není jak  
být si jist,   
že právě tohle  
chci.  
Strach,  
pro nic se nehodím  
a strach,  
začnu s jedním,  
uteče druhé.  
A tak  
trávím dny, věčně  

&nbsp;roz-  
&nbsp;&nbsp;-kročen

mezi možnostmi.  

Domnění  
hmotu odstíní.  
Oči morčete  
byly by upřímnější.  
Raději tam,  
kde věci per se.  
Zem kulatá,  
není rohu k odbočení.  
Však sejít možno  
s kýmkoli.  
Stezkou doleva  
— kariéra na truc  
doprava.

Provolání psát,  
a právě proto  
díkuvzdání odkládat.  
Večer to nad moštem  
s výchovnými poradci  
— omlouvat.

Když zdá se,  
že jsem  
do dlaně pochopil,  
noc pohnutí  
překryje.  
Nad ránem  
pak vzpomenu jen,  
že jsem zapomněl.  
Vlastně žiji proto,  
abych znovu zítra  
začínal.  
Nepostačí první  
rozhodnutí,  
potřebuji druhá,  
třetí.  
Naděje  
na nový sen,  
udatnější sliby.

Bordel,  
a nic než bordel  
v sobě.


(pj)

