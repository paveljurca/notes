Zmluvit
=======

> Všichni mluvili o tý operaci naprosto ležérně.
> Je to procházka parkem. Nikoho jsem se na nic
> neptal, ale stejně mi to říkali.
> *Bukowski, Ch.: Kapitán odešel na oběd a námořníci převzali velení. Pragma, Praha 2001, s. 99.*

Každý je zhruba kompetentní ke všemu, ke zmatku,
pohoršení i k mluvení. A jak s ním začne,
může se splést.

> Mlčením žádný se nikdy nezavedl;
> mluvením přemnozí vždycky zavozují.
> *Komenský, J.A.: Informatorium školy mateřské. Academia, Praha 2007, s. 75.*

Potkávat se a mluvit. Znovu se potkat a znovu
mluvit. Přeházet kupu výmyslů vidlemi.
Slova do všech stran. Nikdo o ničem nic
pořádně neví. A když ví, neví to zase ten druhý.
Ale když už jsme se potkali — budeme mluvit.

> [..] "In what field did you do your work?"  
> "In physics," I said.  
> "Oh. Well, nobody knows anything about that,
> so I guess we can't talk about it."  
> "On the contrary," I answered. "It's because
> somebody knows something about it that we can't
> talk about physics. It's the things that nobody
> knows anything about that we can discuss. We can
> talk about the weather; we can talk about social
> problems; we can talk about psychology; [..]"
> *Feynman, R.P.: Surely You're Joking, Mr. Feynman!. Vintage, London 1992, s. 310.*

Člověk se nesnese. Proto rádio nebo týdeník.
Raději stát bokem, mluvit chvílí, pravdou zhmotnění.
Vzato držet hubu.

> Nikdy mě nenapadá nic tak zvláštního.  
> Proto mlčím.
> *Camus, A.: Cizinec. Garamond, Praha 2005 (5. vyd.), s. 61.*

Nic nás nenapadá, a chceme o tom mluvit. Nevadí.

> Je stará dobrá pravda, že si člověk nevidí do huby.
> Kdyby si tam viděl, především by méně mluvil, nebo
> aspoň by sám méně věřil tomu, co mluví. Neboť vidět
> znamená rozeznávat.
> *Čapek, K.: O umění a kultuře; Od člověka k člověku. Český spisovatel, Praha 1995, s. 154.*

Mluvit někdy znamená zapomenout, co pravda je,
byla — a teď už není.

> Lhát neznamená jen říkat to, co není pravda.
> Znamená to hlavně říkat víc než to, co je ve
> skutečnosti pravda [..]
> *Camus, A.: Cizinec. Garamond, Praha 2005 (5. vyd.), s. 107.*

*škopek zvuku   
v každém kroku  
dýka!  
do rozkroku*

ni jediné zjištění  
k užitku.

> Člověk tím víc poznává, a mlčí-li, dráždí tím
> druhé tak, že tito povědí i takové věci, které
> by jinak nepověděli, jen proto, aby "působili",
> aby dělali dojem.
> *Drtikol, F.: Deníky a dopisy věnované Elišce Janské. Svět, Praha 2001, s. 96.*

Věta je rozpačitost. Netušíme
*jestli* a *jak dlouho* mluvit (ještě).

> Jsou lidé, kteří musí mluvit [..] Stane-li se mi,
> že se sejdu s takovou kreaturou [..] štvu ho, tak
> aby stále povídal, až nakonec sám pozná, že je
> blbec.
> *Drtikol, F.: Deníky a dopisy věnované Elišce Janské. Svět, Praha 2001, s. 118.*

Psát lze o smyslu, mluvit jen o nesmyslu.

> [..] jestli se mnou můžou udělat interview.
> Podobný žádosti dostávám dvakrát tejdně.
> Ale není o čem mluvit. Můžu psát o spoustě
> věcí, ale nevím, o čem mluvit.
> *Bukowski, Ch.: Kapitán odešel na oběd a námořníci převzali velení. Pragma, Praha 2001, s. 34.*

Rádi híříme vzduchem. Rádi se Hádka, při které nikdo
nemluví? O co by byla kratší.

> Zřídkakdy mluvil, nebyl-li tázán, a i tehdy
> hovořil vždy jen rozvážně a hlasem odpovídajícím
> předmětu, o němž byla řeč.
> *Boccaccio, G.: Život Dantův. In: Alighieri, D.: Peklo. Mladá fronta, Praha 1978, s. 228.*

Přeháníme jen proto,
abychom se nemuseli poslouchat (už).

> Když to řekl,
> vzal na sebe povinnost dokázati to.
> *Čapek, K.: O umění a kultuře; Od člověka k člověku. Český spisovatel, Praha 1995, s. 9.*

Sdělovat se. Ale proč? Jako by nestačilo, že jsme.

> Nerad mluvím, rád poslouchám. Vycházím
> z předpokladu, že když mluvím, nedozvím
> se nic, co bych nevěděl, ale když poslouchám —
> dovědět se mohu mnoho.
> *Mroček, S.: Baltazar. Slovart, Praha 2008, s. 24.*

Lépe je nemluvit, lépe je číst.
Raději tak ohrozit jen sebe.

> Běda těm, kdo jsou moudří ve vlastních
> očích a rozumní sami před sebou.
> *Iz 5, 21*


