Z dalšího světa
===============

V noci víme  
konec útrap je jistě blíž  
Ve dne bdíme  
k zatracení prokopali jsme se níž

Do práce, do dlení  
vystačí nám Hrabalovo pábení  
Na truc vedeme sté tažení  
k smíchu je lidské vzezření

Jedno co, hlavně že se slaví  
troufalost ranní mlha halí  
Tehdy prve rodiče praví  
Podívej, důvody v žáru pece taví

Zem ze smutku se vyznala  
úradky v dobré víře pojala  
Potravu k nohám člověka skládala  
místo syna však — halama

To lidská duše selhala  
z nápravy se křečí vylhala  
Zbytku tvorstva klidu nedala  
v rakvi teď štká Zbůhdarma

Tělo objevilo datum spotřeby  
mozek ptá se dcery Kdo jste vy?  
Mdlobám jdeme těžce v ústrety  
Odpovědi? Kusem ozvěny

A tak prosti prostoru  
hledíme nad sebe  
Slunce změnilo prizmatu  
všichni zhyneme

Nebo taky ne  
zpleníme další planetu  
A dále ještě zajdeme  
když už jsme tu

(pj)

