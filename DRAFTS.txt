Není tady blbá nálada, ale blbá kultura mezi lidmi.

Neztratit život v úvahách.

Občas máte příležitost někomu pomoct. Jenže stejně většinou nikomu nepomůžete.

Stejně, někdo si něco přeje, aby pak čekal, až se to nesplní.

Svět je plný možností, který nemáte.

Slabší by neměl pomáhat silnějšímu.

Kdo jsou lepší lidé? Mají peníze.

Rodina je základ státu nebo něčeho daleko horšího.

Někdy zavřete oči a nic se vám nezdá.

Dělejte pravděpodobně to, co nemůžete.

Někdy jsme až příliš mrtví.

Válka zůstává válkou, i když už dávno skončila.

Hodně chytrých lidí se nenarodí.

Lidé se už nechtějí zúčastnit, ale vyhrát.

Mluví o transexuálech, imigrantech a feminismu, ale nemluví o člověku, vzájemnosti.

Teď už si nic nemyslím (Oddělení lobotomie).

Kdo jsme a kým budeme?

Mám strach, že už nikdo nepočká.

Města jsou plná vrácených flašek.

Nemusíte třeba celý den nic udělat a stejně se všechno stane.

Na všem už přece nezáleží.

A najednou jste jiní a slabší.

Člověk je ten poslední rozpor.

Zmizely malé okamžiky a zůstaly ty neosobní a velké.

Život tak nějak zbyde.

Pořád jsme zrychlovali a nakonec musíme běžet.

Nemůžu projít přes jejich sny.

Něco si přeješ a pak — chceš pryč.

Lidí je moc a můžou se zbláznit.

Chtěl jsem udělat něco jinak a udělal jsem všechno jako oni.

Sedíme vedle sebe, ale nikdy se nepoznáme.

Jednou se otočíme, abychom nic nenašli.

Myslím, že už jsme tady zůstali.

Lidé se nerodí, ale opakujou.

Člověk chce milovat, ale nemůže, protože se to nehodí.

Všude hledám zelené oči.

Politik se vás snaží přesvědčit, že je to i vaše chyba.

Přáli jsme si jenom to, co ostatní.

Někdy přemýšlíte o možnostech, který nemáte.

Lidé přestali být relevantní a pak začali být k ničemu.

8 miliard lidí. 8 miliard stejných nápadů.

Jste rozespalí a ještě nechcete nic dokázat.

Za nás se slovo konotace tolik nepoužívalo.

Člověk nemůže mít duši, když nemá prostor, kde by se odrazila.

Pravděpodobně je to mnohem horší.

Neměl jsem, co bych dělal, kde nebo čím bych byl.

Dělejte, co především nemá smysl.

Proč pořád mluvíme o tom, co se nikdy nestane?

Mají pravdu. Ale to nemohlo nikdy stačit.

Má člověk začít ještě jednou? Ne.

Někdy už se nechcete znova ztratit.

Často mám pocit, že člověk nevyhovuje nikomu.

"Jste šikovný," řekla. Jenže já byl jen sám.

Někdy jen čekáme na to, co se nestane.

Můžete se změnit. Jen na to musíte pořád myslet.

Všichni by měli uspět. I když nevím jak.

Člověk žije dýl než jeho vlastní zuby.

Děti mohou dojít dál nebo jen jinam než jejich rodiče. To mi připadá důležitý.

Možná, že jsme jen přežili.

Vždycky jsem si říkal, jak to ostatní zvládaj. Jenže oni to taky nezvládaj.

Třeba by mě někdo chtěl oddělat a já bych se mu nedivil. Pravděpodobně bych na to neměl čas.

Realita je jako větší krabice od bot.

Spravedlnosti se meze nekladou.

Nechci se dívat před sebe, ale vedle sebe.

Když nemůžete mít obojí — co tedy můžete mít?

Smrt mi nic nepřipomíná.

Není život až příliš malá naděje, až příliš nepatrný náznak?

Jde o to, co oni vyrábí a vy nepotřebujete.

Není nic zvláštního, co by člověk mohl udělat.

Výplata je až moc konkrétní a ženy nekonkrétní.

Není každý člověk svědectvím, aniž by něco napsal, aniž by něco řekl?

Co se v mládí naučíš, ve stáří nenajdeš.

Člověk možná žije tak, jak nechce. Tak, jak jen malou chvíli může.




==================================

Vypadal jako polovina něčeho.

Neprocházel životem jako všichni. Prohrabával se jím jako velký zvíře s malýma prackama.

Prohlédl si kluka, který ji držel za ruku. Měl hnusný uši. Celý chlupatý. Nechápal, že si toho ještě nevšimla.

Pozoroval je. Jako by se všechno stalo pro ně.

Kolem poletoval smrtihlav. Pořád jsem ho odháněl. Kolik mu asi zbývá dní? Myslím, že by jich ani víc nechtěl. Nevěděl by, na co se ho ptám.

Byl jsem na večírku lepších lidí. Byl jsem podezřelej, protože jsem nechtěl nic dokázat. To je znervózňovalo víc, než kdybych je chtěl okrást. A tyhle lidi si pořád myslí, že je chcete okrást. Byli jako bohatý hovno.

