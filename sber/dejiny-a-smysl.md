# M. Havelka, Dějiny a smysl, Praha: NLN, 2001.

>>
K. Adler, The art of accompanying and coaching, Minneapolis: University of Minnesota Press, 1965 (překl. V. Urban), s. 3.
V našem světě rychle se měnících hodnot
(vítaných změn, které přináší technický a vědecký pokrok)
podléhají změnám také duchovní, morální a umělecké hodnoty,
ovšem daleko pomaleji a ne vždy k lepšímu.
[..]
Těžko říct, co přinese budoucnost.
Rád bych si dovolil vyjádřit názor,
že nový horizont nám může otevřít pokorný zájem
o vnitřní či duchovní hodnoty.
Naše technologické pokroky
by nám měly poskytnout více času –
budeme totiž potřebovat kulturu,
abychom si to všechno mohli dovolit.
<<

>>
M. Havelka, Dějiny a smysl, Praha: NLN, 2001, s. 53 (1. vyd.).
Ovšem centrální filosofický význam dostává problematika smyslu teprve na konci 19. století,
a sice v souvislosti s tím, co se od této doby opakovaně označuje a analyzuje jako krize moderního člověka
a co např. podle Paula Tillicha lze charakterizovat jako krizi autonomie uvolněné ze svého základu.
[..] prosazování liberalistické představy o povaze společnosti jako nesamostatného a neplánovaně vznikajícího
kolektivního sledu souvislostí a následností jednání jednotlivých individuí, tedy něčeho, co vzniká spíše
z individuálních preferencí a individuálních zdrojů než na základě nějakého obecného nebo dokonce univerzálního
řádu; [..] Filosofické příčiny této krize bývají tradičně viděny v souvislosti s těmi procesy novověku, které
nakonec vedly ke stále zřetelnějšímu nahrazování původního metafyzického řádu světa pouhou subjektivní orientací
ve světě a k tomu, že se "přirozený" smysl celku postupně proměnil v pouhý teoretický smysl pro celkovost.
[..] Čím více si je člověk jist, že se důrazně prosadí ve jsoucím, tím více je mu podle Hobbese vlastní to,
oč mu jedině jde: o sebezachování v pohybu žádosti; člověk je bytost hnaná nikoli hladem samým, ale představou
hladu budoucího, a proto je ochoten kdykoli jednat. Štěstím moderního člověka po Hobbesovi proto nemůže být klid
při vychutnávání dosaženého cíle, nýbrž radost z neustálého dosahování věcí, které si přeje a o které usiluje.
Úspěch mu potvrzuje, že existuje plně a je s to čelit každému nebezpečí. Cíle lidských počínání jsou z tohoto
hlediska disparátní. Není možné je předvídat či uspořádat podle stupně důležitosti a naléhavosti. K pocitu života
novověkého člověka podle Hobbese spíše patří, že neustále sleduje jeden cíl za druhým a snaha o sebezachování
jej vede ke stupňování sebe sama. Potud je život pouze žádost, jen pohyb od jednoho dosaženého cíle ke svobodně
zvolenému cíli dalšímu. [..] Není úkolem státu přivádět své občany k jejich bytostnému životnímu cíli. Žijí-li
sjednoceni ve společnosti, pak se stát stará jen o to, aby se vůle všech dochovala a aby byla uchráněna ve spojení
s ostatními před zničením, aby se mohla dokonce lépe prosadit a uvědomila si větší sílu než v přírodním stavu.
<<

>>
M. Havelka, Dějiny a smysl, Praha: NLN, 2001, s. 48 (1. vyd.).
Každé jednání zakládá jedinečnou spojitost následků, které míněnému smyslu více či méně
odpovídají nebo neodpovídají, a jejich tematizace je pro porozumění smyslu jednání právě
tak důležitá, jako je samotné konstatování (či rekonstrukce) účelu jednání (smysl jako něco
"dosahovaného"). Právě tato potřeba objektivně analyzovat jednání jako něco objektivně
strukturovaného prostřednictvím různých podob smyslu, jejž jednající člověk sám svému
jednání subjektivně dává, a mezi výsledky a důsledky každého jednání, které jsou objektivní
— tj. ekonomické , politické, historické atp. —, je jádrem Weberova pojetí "věd o kultuře".
<<

>>
J. G. Herder, Vývoj lidskosti, Praha: Jan Laichter, 1941, s. 241.
[..] a všude na zemi se stává, co se na ní stát může, dílem podle polohy a potřeby místa,
dílem podle okolností a příležitostí doby, dílem podle vrozené či vypěstěné povahy národů.
<<

>>
Ibid., s. 423.
A proto víme, že každý národ byl ve své době a na svém místě pouze tím, čím mohl býti [..]
Otázka jest, čím byl jeden národ ve srovnání s druhými, jak na sebe působily a nepůsobily,
jak si prospívaly nebo škodily, z jakých rysů se posléze složil obraz, který cítíme jakožto
tendenci celého lidského rodu, jakožto nejvyšší výkvět krásy, pravdy a dobroty, tkvící
v naší povaze.
<<

>>
Pierre Nora, In: M. Havelka, Dějiny a smysl, Praha: NLN, 2001, s. 6 (1. vyd.).
Paměť a historie: nejde vůbec o synonyma, a my si uvědomujeme,
že stojí v každém bodě proti sobě. [..] Historie je vždy problematickou
a neúplnou rekonstrukcí toho, co už není. Paměť je fenoménem vždy aktuálním,
pouze prožívaným ve věčné přítomnosti; historie je zobrazením minulosti.
[..] Paměť usazuje vzpomínku v posvátnu, historie ji z něj vyhání
a vždy ji převádí do prózy.
<<

>>
Otto Vossler, In: M. Havelka, Dějiny a smysl, Praha: NLN, 2001, s. 6 (1. vyd.).
Dějiny nemají předmět, nýbrž [..] mají problémy. A právě přijímání a řešení těchto problémů jsou dějiny. Jen toto samotné je smysl, jen toto je dějinami. Poněvadž obojí, dějiny bez smyslu a smysl bez dějin, nemůže existovat musíme tedy říkat, že dějiny nemají smysl, ale také — což je něco víc — že dějiny samy jsou smysl.
<<

>>
E. Gellner, Podmínky svobody, Brno: CDK, 1998 (překl. E. Musilová, J. Richter), s. 32 (1. vyd.).
Společenský řád vyžaduje společnou kulturu; fakta nemohou vzhledem k povaze věci
sama o sobě zajistit existenci společného systému myšlenek, interpretací a hodnot
nezbytných pro životaschopnost společnosti [..] O problémech, které by ve světle
samotného rozumu zůstaly otevřené, se musí rozhodnout předem. Stejně zřejmý je
i důvod, proč musí být společnost založena na lži. Pravda je na společenském řádu
nezávislá a neslouží nikomu, a když se jí nekladou překážky, podkope nakonec respekt
vůči všem daným mocenským strukturám. Pouze předvybrané či předvynalezené a potom
rituálem nebo posvěcením zakonzervované myšlenky mohou spolehlivě udržet specifickou
organizační výstavbu. Volné informace by ji zničily [..] Jinými slovy, rozum nemůže
sám o sobě vytvořit konsensus tvořící základ společenského řádu.
<<
