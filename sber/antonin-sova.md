Antonín Sova
============

26. února 1864  
*16. srpna 1928*

/* text-align: right; */
> Já nikdy nechci dohotoven být,  
> mne krása neuzavřená jak osud láká.  
> Mít mezi řádky nový, skrytý cit.  
> Chrám nedokončený víc k nebi jásá.
>
> Tím vzácnější, že nikdo po letech  
> se bez trestu jej nesmí tknout svou rukou.  
> A na nedokončených věžích, pilastrech  
> hnout nelze křehkým snem neb krutou mukou.
>
> Chci býti neuzavřen, neskončen,  
> být stále nad dílem, jít stále v dlouhé pouti.  
> A stále začínat jak noc a den.  
> Být vlnou na moři, a stále plouti, plouti...
> *Sova, A.: Pozdrav bouřlivé noci. Českosl. spis., Praha 1964.*

p.s. Josef Hora

*Nad verši Antonína Sovy*

> V těžký náš čas, jenž rozkmital  
> stem nepokojů všechny struny,  
> zní mi Váš verš, zní sladký žal  
> slov jakby dštících z hvězd a luny.
> 
> Zní, zmlká, vrací ozvěnou  
> vidinu v světlo proměněnou.  
> Nad duší do tmy schoulenou  
> se Vaše melodie klenou
> 
> a svět je čistší v žáru slov  
> a o ně mladší je zem stará.  
> Neseme Vám je na hřbitov,  
> kytici vzduchu, křídel, jara.
> *Hora, J. In: Sova, A.: Pozdrav bouřlivé noci. Českosl. spis., Praha 1964, s. 108.*

p.p.s. F. X. Šalda

> Sova vykonal svou tvorbou kus statečného díla celkového.
> Narodil se plachým a bázlivým před životem, mimózou,
> která jako by dovedla reagovati jen na popudy vnějškové
> bolestným stažením svých květů, jako někdo, jemuž, zdálo
> se, je souzeno, aby zvolna odumíral v osamocení a melancholii,
> ne-li přímo v misantropii. A dovedl intenzitou svého vnitřního
> tepla zalidnit svou samotu, vytvořiti si družnost, dotvořiti
> se síly a víc: [..]
> *Šalda, F.X. In: Sova, A.: Pozdrav bouřlivé noci. Českosl. spis., Praha 1964, s. 109.*

p.p.p.s. Jiří Mahen

*Památce Antonína Sovy*

> Tvou knihovnu jsme skoro všichni znali,  
> vždyť těmi dveřmi řeka plynula,  
> po níž jsme všichni k budoucnu se hnali —  
> kde jsou ty doby rvaček z minula?  
> Tam haldy knih nás lákaly blíž k sobě,  
> Ty žil jsi v nás a my zas žili v Tobě,  
> nad stolem jak by motýli se chvěli,  
> Tys usmíval se a my vyprávěli,  
> Tys mluvil a my šťastni zřeli na Tě,  
> ne v knihovně, my na stráni kdes byli,  
> my nečtli z knih, my ze studánky pili  
> a den jak dívka v tenkém tančil šatě...
> *Mahen, J. In: Sova, A.: Pozdrav bouřlivé noci. Českosl. spis., Praha 1964, s. 112.*


