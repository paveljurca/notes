Zlý anděl obdoby
================

Stéphane  
**Mallarmé**

> Nesplynula někdy z vašich rtů neznámá slova, prokleté útržky věty
> nemající smyslu?  
> Vyšel jsem z domova se zvláštním pocitem křídla klouzajícího po strunách
> nástroje, křídla protáhlého a lehkého, které bylo nahrazeno hlasem,
> pronášejícím v sestupném tónu slova:  
> „Předposlední je mrta,“ a to tak, že  
>        *Předposlední*  
> bylo posledním slovem verše a  
>        *je mrtva*  
>                  se odpoutalo z osudového přerušení zcela zbytečně
> do prázdnoty svého významu. Ušel jsem několik kroků po ulici a poznal
> v *nulovém* zvuku napjatou strunu hudebního nástroje už zapomenutého,
> jejž slavná vzpomínka jistě právě navštívila svým křídlem nebo palmovou
> ratolestí, a dotýkaje se téměř prstem úskoku tajemství, usmál jsem se
> a přáním rozumu jsem úpěnlivě vzýval hloubání původu zcela odlišného.
> Věta se vrátila, jenom myšlená, odpoutaná od někdejšího páru per nebo
> ratolesti, napříště však v hlase jakoby skutečně slyšeném, až konečně
> sama sebe vyslovila, žijící vlastní osobností. Šel jsem (nespokojuje se
> už pouhým vjemem) čta ji na konci verše a jednou, jako pokus, jsem ji
> přizpůsobil své řeči: po chvíli jsem ji vyslovil s pomlkou po „Předposlední“,
> v níž jsem nacházel bolestné potěšení: „Předposlední“, potom struna
> nástroje, napjatá v opomenutí do *nulového* tónu, bezpochyby praskla,
> a tu jsem připojil jako v modlitbě: „Je mrtva.“ [..]
> *Mallarmé, S.: Souhlas noci. BB art, Praha 2002, s. 39.*


