Václav Tůma
===========

*dopis na rozloučenou*

17. února 1936

> Drahý tati a mami, Liduško! Nezlobte se na mne, že jsem Vám způsobil
> takovou bolest. Mým jediným úmyslem bylo vždy dělat Vám jen radost;
> byl jsem vždy velmi svědomitým a pilným, pokud to ovšem šlo, pokud
> stačily síly. Nyní však se všecko pode mnou zhroutilo. Netěší mě nic,
> zprotivilo se mi opakování stále týchž věcí. Svět je tak hrozně všední,
> nechci nic ze světa. Každý se nehodí pro život. Lidí jsem si nikdy moc
> nevšímal, žil jsem pro sebe a opájel se krásou křivoklátských lesů. Byl
> jsem stále mezi Vámi. Přišel-li jsem mezi cizí lidi, tu se mě chopila
> úzkost, chtěl jsem vždy utéci, uprchnout k Vám, hodným a obětavým rodičům.
> Nebyl jsem do světa, jak se říká. Mou největší touhou vždy bylo rozplynout
> se v to ticho našich krásných lesů. To byl můj ideál, který se mi vyplní.
> Ticho, klid, nemyslet. Zeyer říká, že klid je blaho. To je moje devisa už
> mnoho let. Ale stálý klid v životě je nuda, která mučí. Chci klid bez nudy,
> klid naprostý.
> *Červenka, J.: Podivuhodné příběhy z dob nedávno minulých. Gelton, Nové Strašecí 2008, s. 123.*


