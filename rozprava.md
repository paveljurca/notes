Rozprava  
========  
  
Čím déle v něčem setrvám,  
tím více to jsem.  
Není to apriori špatně,  
jen bych si musel být jist,  
že právě tohle chci.  
Je za tím strach,  
že se na nic nehodím  
a strach,  
že začnu-li s jedním,  
uteče mi druhé.  
A tak trávím dny  
věčně rozkročen  
mezi možnostmi.  
  
Praha plná hlav;  
neznám je  
— jsou mi sevřením.  
Ony ukázaly pak,  
jen tak,  
co je špatné a dobré.  
Vše jmény odstínily.  
 — Proč o pravdě  
rozhoduje oko člověka?  
V lese i zverimexu  
těkají oči další.  
Chci tam,  
kde věci jsou per se,  
bez přídavných jmen,  
do absolutní samoty.  
Ztratit obzor,  
ať hmota je  
zas zádumčivou otázkou.  
Nelze nic skončit,  
nelze všechno začít.  
Snad,  
že země je kulatá,  
není rohu kde odbočit,  
však sejít zvládnu kdekoli.  
Běhat okruhy  
— doleva  
a už nepustí mě doprava.

Články mohu psát,  
a právě proto nic nedělat.  
Kdo ví,  
co chci?  
Nevadí, chápu,  
jsem v zajetí  
s výchovnými poradci.  
  
A když se zdá,  
že jsem do dlaně pochopil,  
noc vše překryje.  
Nad ránem pak vzpomenu jen,  
že jsem zapomněl.  
Tak vlastně žiji proto,  
abych znovu zítra začínal.  
Nejsem zvyklý na první rozhodnutí,  
potřebuji druhá, třetí,  
spolu s nadějí  
na nový den, stejné chyby.  
  
Z bordelu toho snu  
do bordelu všedního.  
  
(pj)  
  
