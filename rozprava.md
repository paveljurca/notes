Rozprava  
========  
  
Čím déle v něčem setrvám,  
tím více to jsem.  
Není to apriori špatně,  
jen bych si musel být jist,  
že právě tohle chci.  
Je za tím strach,  
že se na nic nehodím  
a strach,  
že začnu-li s jedním,  
uteče mi druhé.  
A tak trávím dny  
rozkročen mezi možnostmi.  
  
Občané;  
nerozumím jim,  
žel jsou mi výchozím bodem.  
Oni ukázali pak,  
jen tak,  
co je špatné a dobré.  
Vše jmény odstínili.  
 — Proč o pravdě  
rozhoduje oko člověka?  
Chci tam,  
kde věci jsou per se,  
bez přídavných jmen,  
do absolutní samoty.  
Ztratit obzor,  
ať hmota je  
zas zádumčivou otázkou.  
Nelze nic skončit,  
nelze všechno začít.  
Vím jen,  
že země je kulatá,  
na každém rohu mohu odbočit,  
však z té cesty  
sejít není kam.  
  
Zbývá jen republika.  
Kolik lidí je znalých  
státu res publica?  
Články mohu psát,  
a právě proto nic nedělat.  
Kdo ví,  
co chci?  
Nevadí, chápu,  
jste mi výchovnými poradci.  
  
A když se zdá,  
že jsem hrst pochopil,  
noc vše překryje.  
Nad ránem pamatuji si jen,  
že jsem zapomněl.  
Tak vlastně žiji proto,  
abych znovu zítra začínal.  
Nejsem zvyklý na první rozhodnutí,  
potřebuji druhá, třetí,  
spolu s nadějí  
na nový den, stejné chyby.  
  
Z bordelu toho snu  
do bordelu všedního.  
  
(pj)  
  
